ભીડભંજની
--------

| અબાં અભય પદ દાયની રે,
| શ્યામા સાંભળજો સાદ ... ભીડભંજની
| અંબા અનાથની નાથ ... ભીડભંજની

| હેમ હિંડોળે હીંચકે રે
| હીંચે આરાસુરી માત ...ભીડભંજની

| સખીઓ સંગાથે કરે ગોઠડી રે
| આવે આઠમની રાત ...ભીડભંજની

| સર્વે આરાસુરી ચોકમાં રે
| આવો તો રમીએ રાસ ...ભીડભંજની

| કોણે બોલાવી મુજને રે
| કોણે કર્યો મને સાદ ...ભીડભંજની

| અંબા અભયપદ દાયિની રે
| શ્યામા સાંભળજો સાદ ...ભીડભંજની

| મધ દરિયે તોફાનમાં રે
| માડી ડૂબે છે મારૂ વ્હાણ ...ભીડભંજની

| કીધી કમાણી શું કામની રે
| જાવા બેઠા જ્યાં પ્રાણ ...ભીડભંજની

| વાયુ ભયંકર ફૂંકતો રે
| આ વેરી થયો વરસાદ ...ભીડભંજની

| પાણી ભરાણાં વ્હાણમાં રે
| એ કેમ કાઢ્યા જાય ...ભીડભંજની

| આશા ભર્યો હું તો આવીયો રે
| વ્હાલા જોતાં હશે વાટ ...ભીડભંજની

| હૈયુ રહે નહિ હાથમાં
| આજ દરિયે વાળ્યો દાટ ...ભીડભંજની

| મારે તમારો આશરો રે
| આવો આવોને મોરી માત ...ભીડભંજની

| અંબા હિંડોળેથી ઊતર્યાં રે
| ઊતર્યાં આરાસુરી માત ...ભીડભંજની

| સખીઓ તે લાગી પૂછવા રે
| તમે ક્યાંરે કીધાં પરિયાણ ...ભીડભંજની

| વાત વધુ પછી પૂછજો રે
| આજ બાળ મારો ગભરાય ...ભીડભંજની

| ભક્ત મારો ભીડ પડિયો રે
| હવે મારાથી કેમ ખમાય ...ભીડભંજની

| કેમ કરી નારાયણી રે
| સિંહે થયા અસવાર ...ભીડભંજની

| ત્રિશૂળ લીધું હાથમાં રે
| એવું તાર્યું વણિકનું વ્હાણ ...ભીડભંજની

| ધન્ય જનેતા આપને રે
| ધન્ય દયાના નિધાન ...ભીડભંજની

| પ્રગટ પરચો આપનો રે
| ભક્ત જનો વળી ગાય ...ભીડભંજની

| ભીડ સેવકની ભાંગજો રે
| સમયે કરજો સહાય ...ભીડભંજની

| અંબા અભય પદ દાયિની રે
| શ્યામા સાંભળજો સાદ ...ભીડભંજની
